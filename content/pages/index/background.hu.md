---
type: background
slug: otthoni-hasznalat
title: Az otthoni használatra is alkalmas COVID-19 tesztekről
menutitle: Jogi háttér
articles:
  - text: >-
      Sok internetes oldal árusít laikusok által is használható, önellenőrzésre
      szánt COVID-19 gyorsteszteket. Valójában azonban az ilyen termékek
      többsége *in vitro diagnosztikai* (IVD) orvostechnikai eszközöknek számít.
      Ezek otthoni alkalmazása ellenjavallt, őket kifejezetten laikusok által is
      használható tesztként forgalomba hozni pedig **tilos**! 


      Mindennek a jogi háttere a következőképpen összegezhető.


      A *8/2003 (III.13.) ESzCsM* (Egészségügyi, Szociális és Családügyi Minisztérium) *rendelet az in vitro diagnosztikai orvostechnikai eszközökről* így fogalmaz:


      *2.§ e) **önellenőrzésre szolgáló eszköz**: minden olyan eszköz, amely célja a gyártó meghatározása szerint, hogy **laikus személyek otthoni környezetben használják**.*


      Amennyiben az új koronavírus fertőzést okozó SARS-CoV-2 azonosítására szolgáló eszköz gyártója a csomagolásán (ide értve a használati útmutatót, címkét stb.) is feltüntetett szöveg alapján **önellenőrzési célú, azaz otthoni felhasználásra szánja az adott eszközt,** úgy **az in vitro diagnosztika orvostechnikai eszközökre** (IVD eszköz) **irányadó EU-s** (az in vitro diagnosztikai orvostechnikai eszközökről szóló 1998. okt. 27-i 98/79/EK európai parlamenti és tanácsi irányelv) és **harmonizált hazai** (az in vitro diagnosztikai orvostechnikai eszközökről szóló 8/2003. (III. 13.) ESzCsM rendelet) szabályok alapján **olyan IVD eszköznek minősül, amely eszközök esetében a gyártónak a tervezési dokumentáció vizsgálatára bejelentett szervezetet** (kijelölt szervezetet) **kell felkérnie.**


      Ez azt jelenti, hogy **a forgalomba hozatalt megelőzően Európában az eszközt a gyártónak tanúsíttatnia kell, az arra kijelöléssel rendelkező bejelentett szervezettel**. Ez az eljárás **legalább 6 hónapot** vesz igénybe.


      Ennek volt köszönhető, hogy az első olyan önellenőrzésre is alkalmas COVID-19 gyorstesztek, amelyek rendelkeztek is a szükséges tanúsítványokkal, **csak 2020. végén jelentek meg**, s azok ma is kisebbségben vannak a hozzáférhető gyorstesztek között. (A fentebb vázolt eljárás lefolytatása miatt pedig az áruk is lényegesen magasabb.)


      Emellett, ezen EU-s irányelveken túl e termékekre egy további hazai jogi szabályozás is vonatkozik. A Magyarországon forgalomba kerülő IVD eszközök **gyógyászati segédeszköznek minősülnek**, ebből kifolyólag azok kizárólag **szolgáltatói engedéllyel rendelkező gyógyászati segédeszköz szaküzletekben, illetve gyógyszertárakban forgalmazhatóak**. **A más üzletekben** – beleértve az online webáruházakat is – **való értékesítésük tilos**!


      A már forgalomban lévő, önellenőrzésre is alkalmas teszteket is **körültekintően kell alkalmazni**. 


      Egy szakképzett felhasználó számára ugyanis nem okoz gondot sem a helyes mintavételezés, sem a teszt elvégzése, sem a kapott eredmény megfelelő értelmezése – a laikusok azonban mindegyik lépésnél nagyobb eséllyel követhetnek el hibákat. E hibák **hamis teszteredményhez** vezethetnek, ami felesleges aggodalmat, vagy téves biztonságérzetet eredményezhet.


      Másrészt, minden járványt előidéző, súlyos lefolyású megbetegedést kiváltani képes vírus kimutatására szolgáló eszköz esetében elmondható, hogy azok használata **nem teljesen kockázatmentes**. A magát a vírust is tartalmazó (például orrgarat-nyálkahártya) minta **lehetséges fertőzésforrás**, ám a biztosan kórokozómentes (például ujjbegyből vett vér) minta is terjeszthet más betegségeket. Emellett, a teszt és annak összes tartozéka veszélyes hulladéknak minősül.


      Végezetül, arra is érdemes felhívni a figyelmet, az önellenőrzésre szánt gyorstesztek **ugyanúgy tájékoztató jellegű információt nyújtanak**; azok önmagukban nem képezhetik sem a diagnózis, sem az arra épített orvosi ellátás alapját. Pozitív teszteredmény – vagy a COVID-19 jellegzetes tüneteinek megléte – esetén **orvoshoz kell fordulni**, hiszen a kapott eredmény leellenőrzése, a diagnózis felállítása és az esetlegesen szükséges terápia megkezdése **nem a laikusok, hanem az egészségügyi szakemberek feladata**.
---
