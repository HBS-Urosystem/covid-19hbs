---
type: index
slug: miert-nincsenek-a-piacon-otthoni-hasznalatra-is-alkalmas-covid-19-tesztek
title: Miért nincsenek a piacon otthoni használatra is alkalmas COVID-19 tesztek?
menutitle: Jogi háttér
---
Az új koronavírus (SARS-CoV-2) okozta COVID-19 járvány kapcsán napvilágot láttak olyan hírek, amelyek szerint elérhetőek a piacon otthoni használatra – önellenőrzésre – szánt tesztek.

A valóságban e tesztek <i>in vitro</i> diagnosztikai (IVD) orvostechnikai eszközöknek számítanak; **önellenőrzésre is alkalmas változatok** pedig egyelőre **még nem kerülhettek legális módon forgalomba**. Ebből következően, otthoni, illetve laikus személyek általi használatra szánt, az új koronavírus kimutatására szolgáló tesztek vásárlása ellenjavalt, forgalmazása pedig **kifejezetten tilos**!

Mindennek a jogi háttere a következőképpen összegezhető.\
A 8/2003 (III.13.) ESzCsM (Egészségügyi, Szociális és Családügyi Minisztérium) rendelet az <i>in vitro</i> diagnosztikai orvostechnikai eszközökről így fogalmaz:\
2.§ e) **önellenőrzésre szolgáló eszköz**: minden olyan eszköz, amely célja a gyártó meghatározása szerint, hogy **laikus személyek otthoni környezetben használják**.

Amennyiben az új koronavírus fertőzést okozó SARS-CoV-2 azonosítására szolgáló eszköz gyártója a csomagolásán (ide értve a használati útmutatót, címkét stb.) is feltüntetett szöveg alapján **önellenőrzési célú, azaz otthoni felhasználásra szánja az adott eszközt**, úgy **az <i>in vitro</i> diagnosztika orvostechnikai eszközökre** (IVD eszköz) **irányadó EU-s** (az <i>in vitro</i> diagnosztikai orvostechnikai eszközökről szóló 1998. okt. 27-i 98/79/EK európai parlamenti és tanácsi irányelv) és **harmonizált hazai** (az <i>in vitro</i> diagnosztikai orvostechnikai eszközökről szóló 8/2003. (III. 13.) ESzCsM rendelet) szabályok alapján **olyan IVD eszköznek minősül, amely eszközök esetében a gyártónak a tervezési dokumentáció vizsgálatára bejelentett szervezetet** (kijelölt szervezetet) **kell felkérnie**.

Ez azt jelenti, hogy **a forgalomba hozatalt megelőzően Európában az eszközt a gyártónak tanúsíttatnia kell, az arra kijelöléssel rendelkező bejelentett szervezettel.** Ez az eljárás **legkevesebb 6 hónapot** vesz igénybe.

Ennyi idő nem telt még el a vírus első megjelenése óta, ezért **kizárható**, hogy jelenleg bármely gyártó **önellenőrzési célú koronavírus gyorstesztre vonatkozóan CE tanúsítvánnyal rendelkezne**. (Az ilyen típusú CE jelölés mellett a termék csomagolásán fel kell tüntetni az eljárást lefolytató szervezet négyjegyű azonosító jelét is.) Magára a tanúsítványra azért is szükség van, hogy meg lehessen győződni a teszt teljesítőképességéről és az otthoni használat biztonságosságáról. E nélkül önellenőrzésre alkalmas IVD-eszközt sem Magyarországon, sem az EU-ban **nem lehet jogszerűen forgalomban hozni**.

Emellett, ezen EU-s irányelveken túl e termékekre egy további hazai jogi szabályozás is vonatkozik. A Magyarországon forgalomba kerülő IVD eszközök **gyógyászati segédeszköznek minősülnek**, ebből kifolyólag azok kizárólag **szolgáltatói engedéllyel rendelkező gyógyászati segédeszköz szaküzletekben, illetve gyógyszertárakban forgalmazhatóak. A más üzletekben** – beleértve az online webáruházakat is – **való értékesítésük tilos!**

A forgalomban lévő, **nem önellenőrzésre szánt tesztek otthoni használata több okból sem ajánlott.**
Egyrészt, minden hasonló IVD eszköznél fennáll a hamis pozitív vagy hamis negatív eredmény esélye – ami a szakképzetlen felhasználó felesleges aggodalmához, illetve téves biztonságérzetéhez vezet.
Másrészt, minden járványt előidéző, súlyos lefolyású megbetegedést kiváltani képes vírus diagnosztizálására szolgáló eszköz esetében elmondható, hogy a laikus végfelhasználók kiszolgálása kockázatos. Ilyenkor ugyanis már megfertőződött személyek felkutatása, illetve hatósági elkülönítése ugyanis még akkor sem történhetne meg, ha maga a teszt helyes pozitív eredményt adott, aminek a hatására a járvány terjedésének megelőzését, illetve lassítását célzó alapvető közegészségügyi érdek nem valósulhatna meg.