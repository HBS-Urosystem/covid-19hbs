---
type: news
title: Hogyan olvassuk a magyar járványügyi adatokat?
slug: adatok
date: 2022-01-20T20:47:34.194Z
---
A [hivatalos adatok](https://koronavirus.gov.hu/) sok szempontból igen keveset árulnak el. Bár a Hírek szekció közli a fontosabb járványügyi mutatókat – köztük az újonnan regisztrált eseteket és a kórházban lévők számát –, ezekből önmagukban nagyon kevés következtetést lehet levonni.

Január 18–20-án háromszor is megdőlt az új fertőzöttek számának rekordja. A regisztrált új esetek száma a 16&#8201;000-et közelítette, és a hétvégi adatok is felülmúlták a korábbi hullámokat. Ugyanakkor, a kórházi kezelésre szorulók és a lélegeztetőgépen lévők száma nem emelkedett számottevően. E két utóbbi mutató nemcsak az egészségügy leterheltségével kapcsolatban nyújt információkat, hanem arról is képet ad, várhatóan miként alakulnak a közeljövőben a halálozási adatok, hiszen az áldozatok többsége a kórházban lévők közül kerül ki. Mindez összhangban van azzal, amit az [omikron variánsról tudunk](https://covid-19.hbs.hu/ismet-az-omikronrol): ez a változat rendkívül gyorsan terjed, ám valószínűleg kisebb eséllyel okoz súlyos tüneteket.

Ezekből következően úgy tűnik, a legnagyobb gondot nem a kritikus esetek ellátása, hanem a fertőzöttek nagyon magas száma fogja okozni. Sok helyen egész iskolákat, óvodákat kellett bezárni, mert olyan sok gyermek kapta el a vírust. E helyzetre reagálva döntött úgy sok ország – köztük Magyarország is –, hogy lerövidíti a házi karantén idejét – elkerülendő azt a helyzetet, hogy pusztán azért álljanak le cégek, intézmények, mert túl kevesen maradnak a nem fertőzöttek.

Érdemesebb azonban nem a napi adatokat, hanem a legutóbbi 7 nap átlagait – a 7 napos mozgóátlagot – figyelni. Több helyen, köztük [ezen az oldalon](https://telex.hu/koronavirus/2020/11/16/covid-koronavirus-uj-adatok-grafikonok-masodik-hullam-fertozottek-elhunytak-mintavetelek-mozgoatlag-megyei-bontas) is lehet ilyen adatokat találni. A mozgóátlag ugyanis „elsimítja” az adattorlódásból, az adatok késéséből következő kilengéseket, ahogy azt a tényt is, hogy jelenleg a hétvégi adatokat nem napi bontásban, hanem egyben közlik. Ez alapján ugyanazt a következtetést lehet levonni: az új esetek száma rohamosan emelkedik, ám ezt nem követi a kórházban kezeltek mennyisége. (Az áldozatok számának emelkedéséből még kevés következtetést lehet levonni: ez a szomorú adat ugyanis jelentős késéssel követi a megbetegedések számát, s nem elképzelhetetlen, hogy részint olyan emberekről van szó, akik még a negyedik hullám alatt kapták el a vírust.)

Többé-kevésbé előre vetíti a járvány alakulását a koronavírus-örökítőanyag a szennyvízben mért koncentrációja. Ez [2022. második hetében](https://www.nnk.gov.hu/index.php/koronavirus-tajekoztato/1382-2-het-enyhen-emelkedik-a-szennyvizben-mert-koronavirus-orokitoanyag-koncentracioja) enyhe emelkedést mutatott: 15 régióban a koncentráció nagyjából változatlan maradt, 6 területen növekedett. Ez alapján feltételezhető, hogy az ötödik hullám még nem tetőzött Magyarországon, ám lehetséges, hogy a csúcspontja már január végén elérkezik.

Az aktuális helyzetről a pozitív koronavírus tesztek aránya – vagyis, az új esetek száma osztva az összes elvégzett teszt számával – is tájékoztat. Mivel a tesztek többségét olyan embereknél végzik el, akiknél fennáll a fertőzöttség gyanúja, ezért a valóságban lényegesen kevesebb az aktív fertőzött. Ám azt sem szabad elfelejteni, hogy sokan tesztelés nélkül esnek át a fertőzésen – vagy a teszteredmény nem kerül be a hivatalos adatbázisba. 

Ebben az esetben is érdemesebb a 7 napos mozgóátlagot figyelni. A pozitív tesztek aránya január 18-án szinte példátlanul magas, 57,7% volt – a mozgóátlag azonban már nem festett ennyire tragikus képet, az alapján „mindössze” 33,8% adódott.

Sajnos ez a „mindössze”, különösen annak a tükrében, hogy a pozitív tesztek aránya is emelkedik, nagyon kedvezőtlen adat, ha a WHO ajánlásra gondolunk, mely szerint a járvány kordában tartására a maximum 10%-os érték utal.

Még mindig nagyon keveset tesztelünk. Holott, a tesztelés a legjobb módszer arra, hogy a lehető legtöbb fertőzöttet azonosítsuk, s hogy az érintetteket el lehessen különíteni. Már pusztán azzal, ha jóval többet tesztelnénk és több fertőzöttet találnánk meg, növelhetnénk annak az esélyét, hogy a súlyos esetek idejében kerülhessenek kórházba – s nem utolsó sorban a vírus terjedését is le tudnánk lassítani.