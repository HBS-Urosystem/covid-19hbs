---
type: news
title: BA.4, BA.5 és a többiek – kell aggódnunk?
slug: ba4-ba5
date: 2022-07-20T11:52:27.933Z
---
A szigorú lezárásokra a világjárvány korábbi hullámai során olyankor került sor, ha fennállt annak a veszélye, hogy intézkedések nélkül az egészségügy annyira túlterhelődik, hogy már nem lesz képes a COVID-betegek ellátására, s nem maradt már más lehetőség a vírus lassítására. Hogy ez a pont mikor jött el, leegyszerűsítve három tényezőtől függött: a vírusvariáns terjedési sebességétől, az általa okozott tünetek súlyosságától és a korábbi intézkedések hatékonyságától.

Mi a helyzet most e szempontokból?

Általánosságban elmondható, hogy jelenleg szinte az összes megbetegedésért az omikron valamelyik változata a felelős. Az „eredeti” variánsról rövid idő alatt kiderült: bár sokkal gyorsabban terjed, mint az azt megelőző delta (holott már az is sokkal gyorsabban terjedt, mint a 2019-ben megjelent vírus), rendszerint enyhébb tüneteket okozott. A „kezdeti pánikot” ezért sok országban felváltotta az intézkedések enyhítése. 

Mostanra azonban már az omikronnak is több új alváltozata kialakult. Ezek közül először a BA.2 terjedt el, ám 2022. nyarára ezt is kiszorította a BA.4, illetve a BA.5 alvariáns. Dél-Afrikában – ahol, még januárban, ezen alváltozatokat először azonosították – június végén már e két vírus okozta az új fertőzések döntő hányadát, <a href="https://www.nytimes.com/interactive/2022/07/07/us/ba5-covid-omicron-subvariant.html" rel="external noopener" target="_blank">Portugáliában és az Egyesült Államokban ugyanekkorra a BA.5 lényegében „egyeduralkodó” lett</a>. Július első felében Európa legtöbb országában – köztük Magyarországon is – <a href="https://telex.hu/koronavirus/2022/07/20/koronavirus-meredeken-emelkedik-az-uj-fertozottek-szama" rel="external noopener" target="_blank">még a BA.2 volt túlsúlyban</a>, de már megjelent a két új alvariáns is. 

A BA.4 és a BA.5 alváltozatok legaggasztóbb tulajdonsága az, hogy rendkívül hatékonyan kerülik ki a korábbi megbetegedések, illetve a vakcinák révén szerzett védelmet. Ezekkel akár olyanok is megfertőződhetnek, akik előzőleg már elkapták az omikron valamely más alvariánsát! Másképp megfogalmazva: sokkal többen fertőződhetnek meg vele, mint a korábbi változatokkal – jóllehet, az eddigi adatok alapján valószínűnek tűnik, hogy az oltás, különösen, ha annak emlékeztető dózisát is beadták, továbbra is <a href="https://edition.cnn.com/2022/06/22/health/ba4-ba5-escape-antibodies-covid-vaccine/index.html" rel="external noopener" target="_blank">védelmet nyújt a COVID-19 súlyos tünetei ellen</a>.

Jó hír viszont, hogy az eddigi információk arra utalnak, ezek az alváltozatok sem okoznak súlyosabb tüneteket, mint a korábbi omikron-variánsok – ezért joggal feltételezhető, hogy a fertőzöttek kisebb hányada fog kórházi kerülésre szorulni. Ám abban az esetben, ha az új esetek száma robbanásszerűen megugrik, ez a kisebb hányad is jelenthet kritikus mennyiséget. A nyár pedig pontosan az az időszak, amikor az emberek utaznak, szórakoznak, tömegrendezvényekre járnak… s lássuk be, minderre különösen nagy igényük van úgy, hogy az elmúlt két év is a világjárvány árnyékában telt el.

Sok múlik tehát azon a bizonyos harmadik tényezőn: az aktuális intézkedések hatékonyságán. Az Egészségügyi Világszervezet (WHO) mindenesetre <a href="https://www.reuters.com/world/europe/act-now-europe-or-risk-stricter-covid-measures-later-who-official-2022-07-19/" rel="external noopener" target="_blank">szorgalmazza a maszkviselés ismételt bevezetését és az oltási program felgyorsítását</a>. Nagy a jelentősége a módszeres tesztelésnek is, hiszen az uralkodó vírusvariánstól függetlenül igaz, hogy mennél több fertőzöttet azonosítunk és különítünk el, annál jobban lehet lassítani a járvány terjedését.

A védekezés e három pillére akár elegendő is lehet a COVID-19 nyári hullámának legyőzéséhez – és megelőzheti azt, hogy akár még ebben az évszakban, akár ősszel ismét szigorú lezárásokkal kelljen szembenéznünk.