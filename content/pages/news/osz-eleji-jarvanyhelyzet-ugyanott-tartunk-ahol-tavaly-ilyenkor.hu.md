---
type: news
title: "Ősz eleji járványhelyzet: ugyanott tartunk, ahol tavaly ilyenkor? "
menutitle: "Ősz eleji járványhelyzet: ugyanott tartunk, ahol tavaly ilyenkor? "
slug: osz-eleji-jarvanyhelyzet-2021
date: 2021-09-20T16:55:29.372Z
active: true
link: osz-eleji-jarvanyhelyzet-2021
---
**Bár voltak szakemberek, akik korábban azt nyilatkozták, Magyarországon nem lesz a COVID-19-nek negyedik hulláma, a jelenlegi adatok e jóslatokat egyértelműen megcáfolják. Az új megbetegedések száma ismét rendszeresen meghaladja a napi 300 főt – erre utoljára május végén volt példa. Úgy tűnik, hasonló a helyzet, mint egy évvel ezelőtt: a „nyári szabadság” után a vírus visszatért és ismét terjed. Érdemes azonban részletesebben is megvizsgálni: tényleg ugyanaz történik-e, mint 2020-ban, vagy vannak lényeges különbségek?**

## Még nem tragikus a helyzet

A szeptember 10. és 20. közötti időszakot vizsgálva mindkét évről elmondható, hogy az esetszámok emelkedtek. Azonban idén **sem a napi új megbetegedések mennyisége** (kb. 300–500 fő a tavalyi 450–1000-hez képest), **sem a növekedés üteme nem olyan aggasztó**. Emellett, tavaly az új esetek megjelenése sokkal inkább a meglepetés erejével hatott. 2020. augusztusának végén még csak 100–200, szeptemberének első 10 napjában már 300–500 fertőzöttről beszéltünk. 2021-ben a hasonló augusztust mérsékeltebb, 200–350 új esetet hozó őszkezdés követte. Az összes aktív esetet nézve még inkább szembetűnő az eltérés: **2020-ban** ebben az időszakban az aktuális fertőzöttek száma mintegy **5500 főről közel 13 000-ra nőtt**, **idén** viszont **6000 emberről csupán alig több mint 7500-ra**. Azt is fontos megemlíteni, hogy tavaly augusztusban az aktív esetek száma csak az utolsó napokban lépte át az 1000 főt, idén viszont a hónap elején még 30 000 fertőzött volt, s ez csökkent a nyár végére 5000 fő alá.

Ugyanakkor, **hasonló különbség a kórházban ápoltak terén nem figyelhető meg**: tavaly ebben az időszakban e mutató 223 főről 372-re emelkedett, míg idén 190 emberről 335-re. A halálozási adatok sem mutatnak jelentős különbséget, ám ez annak is köszönhető, hogy – szerencsére – a hírek kevés, napi 4–12 áldozatról szólnak.

**Ami az elvégzett tesztek számát illeti, némiképp jobb helyzetben vagyunk.** Tavaly szeptember 10. és 20. közt naponta mintegy 8800–12500 tesztelés történt, idén ebben az időszakban 8900–15600. Az átlagosan mindössze nagyjából 1000-rel több mintavételhez viszont sokkal kevesebb pozitív eredmény tartozik: **jelenleg a tesztelteknek csupán 2–3%-a fertőzött**, tavaly ugyanez a mutató 5,5–8,5% között mozgott. Mindez azért lényeges információ, mert (ahogy azt a WHO ajánlása is mondja) a járvány akkor tartható kordában, ha a pozitív tesztek aránya 5% alatt van.

## Oltás és szabadság?

A legfontosabb különbség a tavalyi és az idei járványügyi helyzet közt, hogy most már mindenki számára hozzáférhető a COVID-19 elleni vakcina. Bár a már oltottak is megfertőződhetnek, sőt, akár a vírust is terjeszthetik, **sokkal kisebb eséllyel jelentkeznek náluk komoly tünetek** – és lényegesen kevesebben kerülnek kórházba. Nagy részben tehát a vakcinának köszönhetőek a járványügyi mutatók közti eltérések.

Nem szabad azonban elbíznunk magunkat! Az oltási program drasztikus mértékben lelassult: az első dózist megkapott emberek száma 05. 23-án lépte át az 5 millió főt – ám az még szeptember 20-án sem érte el a 6 milliót. Ez alapján szinte biztosra vehető, hogy **soha nem fogjuk elérni a nyájimmunitáshoz szükséges mértékű átoltottságot**. 

Tovább nehezíti a helyzetet, hogy egyre inkább úgy tűnik, a vakcina nyújtotta védettség fél év elteltével jelentősen csökken, sőt akár meg is szűnhet – azok tehát, akik még január–március között kapták meg az oltás második dózisát, ismét veszélyben lehetnek. Bíztató viszont, hogy több mint 600 ezer ember már a vakcina harmadik dózisát is megkapta – sőt, az utóbbi időben többen jelentkeznek erre az ismétlő oltásra, mint az első két adagra összesen. Ez alapján úgy tűnik, kevés már korábban beoltott fog „csatlakozni” a vírussal szemben nem védettekhez. 

Azt is ki kell emelni, hogy idén nyáron és ősz elején **számos olyan eseményt rendeztek Magyarországon, amelyeken tömegek vettek részt – s ahol semmilyen korlátozás nem volt életben**. Ezek közé tartoztak a futball EB mérkőzései, az augusztus 20-ai ünnepségek, illetve Ferenc pápa látogatása is. Emellett szeptemberben az oktatás is teljesen „hagyományos” formában, járványügyi előírások nélkül kezdődött meg. Rengeteg olyan járványveszélyes helyzetet teremtettünk, amelyek jelentős része talán elkerülhető, vagy – megfelelő intézkedések alkalmazásával – mérsékeltebb kockázatot jelentő lehetett volna. Ennek tükrében kisebb csodának tekinthető, hogy „csak” annyi új fertőzött van most Magyarországon, amennyi. 

## Továbbra is a csodában bízzunk?

Nem alaptalan azok aggodalma, akik már most borús képet festenek a jövőről. **Ha ugyanis nem változtatunk semmin, az új esetek és a kórházi ellátást igénylők száma tovább fog emelkedni**, ami ismét elhozhatja a hosszú hónapokig tartó szigorú korlátozások időszakát. Bár sokan azt latolgatják, azok csak az oltatlanokra fognak vonatkozni, egy dologról nem szabad megfeledkezni. A vakcina második dózisát mintegy 4 millió ember a 2021. április elejétől számított három hónap során kapta meg. Sokan lesznek, akik védettsége pontosan abban a kritikus őszi időszakban fog elmúlni, amikor tavaly berobbant a második hullám. Tovább rontja a helyzetet, hogy a COVID-19 fertőzés felismerését már most is megnehezíti számos más, jellegzetesen az idő hidegre fordulásával együtt jelentkező szezonális betegség, köztük az influenza. 

A tesztelésnek mindenképp **lépést kell tartania az új esetek számával**: nem szabad hagyni, hogy a pozitív eredmények aránya ismét felszökjön. Tavaly október közepétől kezdve ez a mutató már rendszeresen 10% felett volt – és leszámítva a 2021. januári „csendesebb” időszakot, egészen április végéig nem is nagyon ment lejjebb. Történt mindez a szigorú korlátozások ellenére. **Mennél kisebb a pozitív tesztek aránya, annál inkább segíti a járvány letörését a fertőzöttek azonosítása és elkülönítése** – emellett, kontaktkutatást is csak akkor van esély folytatni, ha az új esetek száma alacsony.

Észre kell vennünk, hogy a „csoda” legnagyobb részben a védőoltásnak volt köszönhető. Tavasszal Magyarország még Európa legnagyobb arányban átoltott országai közé tartozott – ma azonban már messze vagyunk az „élbolytól”. **A vakcina a vírus elleni küzdelem legfontosabb fegyvere**: a társadalmi felvilágosítás mellett fontos az oltási program a diákokra való – biztonságos – kiterjesztése is, hiszen ők azok, akik tünetmentesen, észrevétlenül is terjeszthetik a járványt. 

Tesztelés, kontaktkutatás, védőoltás. Ezek azok az eszközök, amelyek alkalmazásával elérhető, hogy a COVID-19 negyedik hullámát már kevés megbetegedéssel, minimális számú áldozattal és enyhe intézkedéscsomaggal vészelhessük át. 

*2021. szeptember 20.*

*Adatok forrása:* <a href="https://koronavirus.gov.hu/" rel="external noopener" target="_blank">koronavirus.gov.hu</a>