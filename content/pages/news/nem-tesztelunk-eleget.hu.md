---
type: news
title: Nem tesztelünk eleget!
menutitle: Nem tesztelünk eleget!
slug: nem-tesztelunk-eleget
date: 2021-10-04T08:47:57.084Z
---
E kijelentés nem tőlünk, hanem <a href="http://www.ma.hu/belfold/367862/Rusvai_nem_jo_a_tesztelesi_gyakorlat_Magyarorszagon" rel="external noopener" target="_blank">Rusvai Miklós virológustól</a> származik. 

A szakember úgy véli, az oltás valóban kulcsfontosságú a járvány elleni védekezésben, azonban nem szabadna kizárólag a vakcinációra építeni. Érdemes lenne visszatérni a zsúfolt helyeken való maszkhasználathoz – nem kizárt, hogy Olaszországban éppen ennek köszönhető, hogy nem emelkedik veszélyes mértékben a fertőzöttek száma. Emellett **alapjaiban kellene megváltoztatni a hazai tesztelési gyakorlatot**: túl kevés a mintavétel, és az egészségügyi dolgozók gyakorlatának jelenleg nem része, hogy kimenjenek az intézményekbe, illetve magánszemélyekhez tesztelni.

Az új esetek száma **emelkedik**; szeptember utolsó napjára ismét átlépte a 600 főt. Történik ez **annak ellenére**, hogy a naponta elvégzett tesztek száma továbbra is csupán 10–20 000 között mozog. A pozitív eredmények aránya pedig lassan, de biztosan <a href="https://infogram.com/koronavirus-magyarorszagon-pozitiv-tesztek-aranya-1h7v4pol8qnj2k0" rel="external noopener" target="_blank">közeledik ahhoz az 5%-os küszöbhöz</a>, amely felett a járvány már nincs kordában tartva. 

Sajnos <a href="https://telex.hu/koronavirus/2021/09/28/koronavirus-nnk-szennyviz-emelkedes" rel="external noopener" target="_blank">a vírus szennyvízben mért koncentrációja</a> is jól tükrözi a helyzetet. (E mutató a teszteléstől és a fertőzöttek diagnosztizálásától függetlenül nyújt általános képet a vírushelyzetről.) Magyarország régióinak közel felében e koncentráció már az aggodalomra okot adó „mérsékelt” tartományban van, a negyedében emelkedésről számoltak be.

A legtöbb szakember egyetért abban, hogy az elsősorban a delta variáns okozta negyedik hullám nem szükségszerűen lesz enyhébb a korábbiaknál. Jelenleg a **módszeres tesztelés az egyik legfontosabb eszköz, hogy megakadályozzuk az újabb tragédiát**.